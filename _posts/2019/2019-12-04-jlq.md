---
layout: article
title:  金缕曲
---

清代文学家顾贞观为求纳兰性德搭救好友吴兆骞创作的组词作品

## 一

```
季子平安否？
便归来，平生万事，那堪回首？
行路悠悠谁慰藉？母老家贫子幼。
记不起、从前杯酒。
魑魅搏人应见惯，总输他覆雨翻云手。
冰与雪，周旋久。

泪痕莫滴牛衣透。
数天涯、依然骨肉，几家能彀？
比似红颜多命薄，更不如今还有。
只绝塞、苦寒难受。
廿载包胥承一诺，盼乌头马角终相救。
置此札，君怀袖。

```

## 二

```
我亦飘零久。
十年来、深恩负尽，死生师友。
宿昔齐名非忝窃，试看杜陵消瘦，曾不减、夜郎僝僽。
薄命长辞知己别，问人生到此凄凉否？
千万恨，从君剖。

兄生辛未吾丁丑。
共些时、冰霜摧折，早衰蒲柳。
词赋从今须少作，留取心魂相守。
但愿得、河清人寿。
归日急翻行戍稿，把空名料理传身后。
言不尽，观顿首。

```
